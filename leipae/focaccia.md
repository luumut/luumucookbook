# Focaccia

## Ainekset
- n. 6 dl (5,9 dl) kädenlämpöistä vettä 
- 7g kuivahiivaa tai 20–25g tuorehiivaa
- 2 tl hunajaa
- n. 12 dl (11,8 dl) puolikarkeita vehnäjauhoja (osan vehnäjauhoista voi korvata myös durumjauholla, joka edesauttava taikinan huokoista ja kuohkeaa rakennetta)
- 2–2,5 tl suolaa + sormisuolaa päälle ripotteluun
- 8 rkl oliiviöljyä

**Huom. Leivän paistamisessa kannattaa käyttää hyvin lämpöä johtavaa uunivuokaa, kuten metallista tai valurautaista. Keraamisessa lämmönjohto ei ole niin hyvä, jolloin focaccia ei rapeudu kunnolla. Taikinan voi tarvittaessa myös puolittaa ja paistaa kahdessa osassa / kahtena eri päivänä.**

1. Sekoita kulhossa kädenlämpöinen vesi, hiiva ja hunaja, ja jätä aktivoitumaan 5 minuutiksi tai kunnes kuplia / vaahtoa muodostuu. 
2. Sekoita isossa kulhossa jauhot ja suola. Lisää hiivaseos jauhojen sekaan ja sekoita käsin tai lastalla kunnes taikina muovautuu yhtenäiseksi. Taikinaa ei pidä vaivata tai sekoittaa liikaa. Taikinan on tarkoitus olla melko löysähköä ja tahmeaa.
3. Voitele kulho / taikina 4 ruokalusikallisella oliiviöljyä. Peitä taikina kelmulla niin ettei kulhoon pääse ilmaa. Kohota huoneenlämmössä 8h tai mieluiten jääkaapissa 24–48h.
4. Ota taikina jääkaapista ja “taittele” taikina pari kertaa. Eli ota yhdestä reunasta kiinni, ja ikään kuin yrität taittaa sen toista puolta/reunaa kohti. Taikina ei siis todellisuudessa välttämättä taitu kaksinkerroin, mutta tällä liikkeellä venytetään taikinaa, ja tuodaan siihen elastisuutta. Käännä taikinakulho 90 astetta ja taittele taas tämä reuna vastakkaista reunaa kohti. Toista jokaiselta neljältä ”reunalta” tämä taittelu.
5. Voitele syvä neliskanttinen uunivuoka (noin 34cm x 23cm x 5cm) 2 ruokalusikallisella oliiviöljyä ja kaada taikina vuokaan. Painele sormilla taikinaa kevyesti vuoan reunoja myöten neliskanttiseen muotoon. Taikinaa ei tarvi levittää ihan reunoille asti, sillä taikina tulee nousemaan ja leviämään. Peitä vuoka liinalla ja kohota lämpimässä paikassa 3–4h.
6. Lämmitä uuni 200 asteeseen. Kohoamisen jälkeen lorauta noin 2 ruokalusikallista oliiviöljyä focaccian pinnalle ja painele pintaa sormilla, niin että pintaan tulee kunnolla koloja. Viimeistele ripottelemalla päälle sormisuolaa tai rouhittua suolaa. Halutessasi voit lisätä pinnalle myös esim. rosmariinia tai puolitettuja kirsikkatomaatteja.
7. Paista uunin keskitasolla 20–30 minuuttia tai kunnes focaccia näyttää kullanruskealta.
8. Anna leivän jäähtyä hieman ennen kuin irrotat sen uunivuoasta. Anna jäähtyä vielä ritilän päällä ennen nauttimista (yhteensä noin 15min). 
9. SYÖ!
